---
layout: post
title: 劝世咏
author: Leopard
tags: [劝世咏]
date: 2021-07-23 17:54 +0800
---
#### <center>《劝世咏》</center>
红尘白浪两茫茫，忍辱柔和是妙方，到处随缘延岁月，终身安分度时光。  
休将自己心田昧，莫把他人过失扬，谨慎应酬无懊恼，耐烦作事好商量。  
从来硬弩弦先断，每见刚刀口易伤，惹祸只因搬口舌，招愆多为狠心肠。  
是非不必争人我，彼此何须论短长，世界由来多缺陷，幻躯焉得免无常？  
吃些亏处原无碍，退让三分也不妨，春日纔看杨柳绿，秋风又见菊花黄。  
荣华终是三更梦，富贵还同九月霜，老病死生谁替得？酸甜苦辣自承当。  
人从巧计夸伶俐，天自从容定主张，谄曲贪瞋堕地狱，公平正直即天堂。  
麝因香重身先死，蚕为丝多命早亡，一剂养神平胃散，两锺和气二陈汤。  
生前枉费心千万，死后空持手一双，悲欢离合朝朝闹，富贵穷通日日忙。  
休得争强来斗胜，百年浑是戏文场，顷刻一声锣鼓歇，不知何处是家乡！  

